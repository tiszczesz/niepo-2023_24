Cyprian Kamil Norwid –  Rozebrana, Ballada

 

I 

Ani jej widzieć wieczorem, ni z rana,

Bo rozebrana...

*  *  *  *  *  *  *  *  *  *  *  *  *  *  *  *  *  *  *  *

Więc śpi zapewne! – niech raz rzekną szczerze

Służebne panny,

Lub że, gdy wstawa i nim się ubierze,

Używa wanny.

 

II

Tymczasem szwaczek trzy stoi z pudłami 

I szewców sporo,

Co, nic nie widząc, swymi domysłami

Miary Jej biorą.

 

III

Tymczasem dzieci o rannej godzinie 

Gdzieś do szkół idą;

Oracz wywleka pług, i Wisła płynie,

I Warta z Nidą.

 

IV

Błogi jest pejzaż, błogą woń poranna, 

Gdy wstają zorze – 

Ale cóż, kiedy ona, rozebrana,

Wyjrzeć nie może!

 

V

Świat rzecze na to: „Niechże się ubierze

Na trzy sposoby:

Zachodnio-wschodnio-pstre weźmie odzieże

Lub – wór żałoby!...”

 

VI

To ja gdy słyszę, mam zdanie odmienne 

O Rozebranéj:

Wszakże niekryte jest, a tak promienne

Łono Dyjany!

 

VII

Akteon blednie blaskiem uderzony, 

Nie cofa psiarni trąb hałas;

Hyperborejski las drży przerażony,

Jak wiotki trzęsąc się szałas...

 

VIII

Gdy ona przecież bez zbroi – bez togi –  

Pełna powagi i krasy,

Pamiętna tylko, że po wszystkie czasy

Tak – karzą Bogi!